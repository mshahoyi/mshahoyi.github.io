---
title: زانکۆ، نەمردن یان ژیان؟
# The text you right for the slug will be joined with the date of the post
language: ku
slug: uni-1
author: Mohammed Shahoe
date: 2020-08-15
excerpt: مشتێک لە چیرۆک و ئەزموون و نەسیحەت گەلی کەڵەکە بووی تەلەبایەتی زانکۆم
hero: images/dsc_2078.jpg
---
زانکۆ ئەو شوێنە سەیرەی لە سەرەتادا جەوەکەی خۆشە، دانیشتنی کافتریاکەی خۆشە، برادەرایەتیەکەی خۆشە، تەنانەت دەرسەکانیشی خۆشە. بۆ ئەو شوێنەی لە کۆتاییەکانیدا هیچی خۆش نیە و خواخواتە سبەی نا ئەمرۆ تەخەروج کەی! چاخی زێرینی گەنجایەتی هەموومانە. هەر ڕۆژی دوای کۆتا امتحانت هەست دەکەی پیر بووی! بەخۆڕایی نیە ئەم هەستە. ئاخر ١٦ بۆ ١٨ ساڵ لە تەلەبایەتی کۆتایی دێت!

هەم لەبەر پرسیاری چەند ئازیزێک، هەم وەک تۆمار و ریکۆڕدێک، حەزم لێ بوو بیر بۆچوون و ئەزموون و چیرۆک و ئامۆژگاریەکانی خۆم لێرە بخەمە ڕوو و عەرزی جەنابتانی کەم. جا بۆیە ئەم ئیشەس بە اسراحەت و بە زنجیرە پۆستێک تەواو دەکەم. ئەم پۆستەش پێشەکیەکە بۆی.

جا بە یەکسەر بڕۆینە ناو مەوزوعەوە زۆر نەتانهێنم و نەتانبەم. لەم پێشەکە باسی کۆلێژی خۆمان دەکەم لە ڕووی ئاکادێمیاوە.

وەک پاشخانێک لەسەر یاکادێمیام، من لە پۆلی شەش بە دەرجەی ١٠١ (بە سێ دەرەجەکەوە) هاتمە کۆلێژی پزیشکی. بیرمە ٧٦ەمین ناو بووم لە لیستەکە. جا هیچ حەزم لە توب نەبوو، بەس بەخۆشم دەگوت "دەبێ ئەمانەی ئێرە بەراز بن! مونافەسەیان خۆشە!" جا بیلفعل بەرازیش دەرچوون. خۆشم یەکێک بووم لە بەرازەکان. قۆناغی ١ و ٥ یەکەمی مەرحەلە بووم. قۆناغی ٢ و ٣ش دووەم بووم. لە چواریش شەشەم بووم. پێم وایە بە سروشت رووحی پێشبڕکێم تێدایە. (بە تێگەشتنی ئێستام ئەمە شتێکی خراپە، بەڵام ئەوە هەویرێکە ئاوی زۆر دەوێ)

هەرچەند بەڕای ئێستام و بە ستانداری دنیاش ئەوائیلی هەر هیچ نیە. 'ح'یچ نیە 'ح'یچ! ئەگەر من بگەڕێمەوە، ئەمجارە قەت خوو بە ئەوائیلیەوە ناگرم.

ئەم قسەیەم ئەکید لاتان سەیرە، لەوانەشە غەلەت تێبگەن. بەڵام با ڕوونی کەمەوە.

تاکە هۆکار ئەوەیە کە جار جار لەبەر خاتری دەرەجە خوێندوومە. خۆم تووشی شەونووخونی و ناخۆشی و سترێس کردووە لەبەر عیلم نا، لەبەر دەرەجە. جا من بەچاو زۆربەی هاوڕێیانم ئەوەم هەر زۆر کەم بوو، سەرچاوەیەک قەناعەتم پێی نەهاتبا نەمدەخێند. سەرچاوەی خۆمم هەبوو بۆ زۆربەی شتەکان. شکور لەگەڵ ئەوەش دەرەجە خۆی دەهات. بەڵام منیش هێشتا جار جار لەجیات خوێندن بۆ سوود، خوێندنم بۆ دەرەجە کردووە. جا لەو خوێندنانەی بۆ دەرەجە کردوومن پەشیمانم. خۆزگە هەموویم هەر بۆ زانست با.

جا بۆیە کە دەڵێم بریا ئەوائیل نەبام لە تەمبەڵیم نیە، بەس ئەوائیلی دەکرێ هەندێ جار 'انێفیشێنت'ت کا. دەخوێنێ، بەڵام خوێندن بە فکری دەرەجە زەربی نزیک سفر دەکرێ.